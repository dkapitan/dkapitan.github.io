---
title: Minestrone soep
description: |
    Hét recept voor minestrone bestaat niet, dus maak ’m zoals je wilt, schrijft Janneke Vreugdenhil over dit recept. Maar vergeet niet de Parmezaankorsten, dat zijn umamibommetjes.
image: ./images/minestrone-soep.webp
categories: [vegetarisch, soep]
---

:::{.grid}
:::{.g-col-8}
Zoals gezegd, hét recept voor minestrone bestaat niet. U mag aan dit recept dan ook zoveel sleutelen als u wilt. Borlotti- in plaats van witte bonen. Salie in plaats van rozemarijn. Sperzie- in plaats van snijbonen. Artisjokken in plaats van courgette. Blik- in plaats van verse tomaten. Spinazie (of palmkool) in plaats van andijvie. Pasta (een korte soort) in plaats van rijst. Wel of geen pesto. Het mag en kan allemaal. Ik zou alleen de Parmezaankorsten niet weglaten, die geven de soep een fijne, diepe smaak. (Ik spaar ze altijd op in een zakje in de vriezer.) Ik geef zowel de tijden voor bereiding in een gewone pan als voor bereiding in een snelkookpan of Instant Pot.

:::
:::{.g-col-4}
![](./images/minestrone-soep.webp)
:::
:::

## Ingredienten (voor 4 - 6 personen)

75 ml olijfolie
1 flinke ui, gesnipperd
200 g wortel, in plakjes
2 stengels bleekselderij, in boogjes
1 dunne prei; snuf chilivlokken
1 el rozemarijnnaaldjes, grof gehakt
4 tenen knoflook, fijngehakt
125 g witte bonen, 8 uur geweekt in royaal koud water
500 g tomaten, ontveld en grof gesneden
100 g parmezaankorsten
1,5 liter groentebouillon of water (+ misschien wat extra)
60 g arboriorijst
125 g diepvries tuinbonen
250 g snijbonen, in ruiten
1 grote courgette, in kwartjes
½ grote of 1 kleine krop andijvie, grof gesneden

Voor het serveren: versgeraspte Parmezaanse kaas; versgemaakte pesto óf olijfolie

## Bereiding

- Verhit de olijfolie in een grote soeppan, een snelkookpan of in een Instant Pot op de sauteerstand. Voeg de ui, wortel, bleekselderij en prei toe, samen met een snuf zout en fruit de groenten onder regelmatig omscheppen ongeveer 10 minuten aan. Ze mogen een beetje kleuren, maar ook weer niet te donker worden. Voeg de chilivlokken, rozemarijn en knoflook toe en fruit, onder voortdurend roeren, 5 minuten mee.
- Laat de bonen uitlekken en doe ze in de pan. Voeg tomaten, parmezaankorsten en bouillon of water toe en breng aan de kook. Draai het vuur laag en laat ongeveer 1,5 uur koken, of tot de bonen gaar zijn. Als u de soep maakt in een snelkookpan of Instant Pot: laat 30 minuten koken onder hoge druk.
- Voeg de arboriorijst, de tuinbonen, snijbonen en courgette toe en laat nog eens 20 minuten koken, of 7 minuten onder hoge druk. Laat de soep afkoelen en laat hem een nacht staan.
- Vis de volgende dag de parmezaankorsten uit de soep en warm hem op. Kook de andijvie een paar minuten mee. Afhankelijk van hoe dik u uw minestrone wilt hebben, kunt u nu eventueel extra water of bouillon toevoegen. Proef de soep en maak zo nodig verder op smaak met zout en peper. Geef er in elk geval een schaaltje versgeraspte Parmezaanse kaas bij en óf een schaaltje pesto óf een fles olijfolie.
